---
layout: post
category: blog
date: 2017-02-28
tags: akce
title: Jihočeští Piráti se sešli v Písku
image: /assets/img/posts/2krajskaSchuze2017.jpg
author: Jana Rohová
---

Jihočeští Piráti uspořádali v neděli 26. února již druhé setkání v letošním roce. Tentokrát se jejich dočasným přístavem stal Pí local club v Písku. Zhodnotili současnou situaci a pokračovali v přípravách na volby do Poslanecké sněmovny letos na podzim. Setkání bylo jako vždy otevřené veřejnosti.

Hlavním bodem programu byly, stejně jako na předešlém setkání, volby 2017. Primární volby neustále pokračují, členové strany v online hlasování rozhodnou o obsazení krajských kandidátních listin. V Jihočeském kraji se bude hlasovat v průběhu března. Jihočeský předseda Lukáš Kolářík oznámil svůj záměr kandidovat na leadera jihočeské kandidátní listiny a poděkoval všem přítomným za vyjádřenou podporu na pirátském fóru.

Byl představen krajský volební štáb, který se bude scházet jednou měsíčně, aby zhodnotil svou práci a úspěchy. Rovněž byl představen statut nově vznikajícího krajského mediálního odboru a finální podoba krajského rozpočtu na rok 2017. Hovořilo se také o několika zajímavých (nejen) Pirátských projektech, například o „Pirátech do hospod“ nebo „Ukliďme Česko“.

Předsedové místních sdružení pak shrnuli situaci na místní úrovni. Ve Strakonicích proběhla beseda s Ivanem Bartošem, který hovořil o kolektivních správcích autorských práv, bezpečnosti pohybu dat na internetu, kultuře či o projektu smart cities. 2. března se bude konat zasedání místního sdružení Strakonicko. V Českých Budějovicích proběhne 22. dubna koncert VyOsení a zasedání republikového výboru Pirátské strany. V Soběslavi to žije. Místní Piráti dostali pokutu za nepovolené shromažďování v počtu dvou lidí. V Písku chce místní sdružení zřídit depozitum pro kočky, velmi pravděpodobně se jim to podaří. V Táboře se Piráti zaměřují na čerpání informací ze zastupitelstva, z nichž některé jsou vskutku velmi zajímavé.

Piráti jsou otevřenou a transparentní stranou. Do diskuze se proto můžete zapojit i vy. Přijďte se podívat na naši další krajskou schůzi nebo navštivte setkání místních sdružení. O jednotlivých akcích budeme včas informovat.
