---
layout: post
category: blog
title: >-
  Komu slouží nové záchytné parkoviště Jírovcova a nová linka MHD v centru
  Českých Budějovic?
date: 2017-11-19T17:33:25.506Z
author: Zbyněk Konvička
image: /assets/img/posts/bus v cb.jpg
description: doprava v Českých Budějovicích
tags: doprava
---
ČESKÉ
BUDĚJOVICE | Nedostatek záchytných
parkovišť ve městě, respektive pouze jedno, a to ještě nedokončené. Plno
placených parkovišť, kde lidé parkovat nechtějí. Velká koncentrace aut, která
nemohou či nechtějí parkovat v parkovacích zónách a parkují v těch
částech města, kde zóny neplatí. Padne 21 hodina a už není kde parkovat.
Parkovací zóny, které nejsou ani do dnešního dne všechny vyznačené. Nově
zavedená MHD linka č.24 nepokrývá časy, které by mohli využívat pracující na
směny. To je jen zlomek problémů s parkováním a veřejnou hromadnou
dopravou v krajské metropoli, na něž upozorňují Budějovičtí Piráti.

Centrum
přeplněné auty je těžko řešitelné téma v řadě měst. „Velkou vinu dle mého
nese magistrát města – nevybudoval již dříve dostatek dostupných záchytných
parkovišť, naopak podporuje výstavbu soukromých – například zahájení výstavby
Bosch parkoviště, případně již stojící [City Green park](http://www.cbparkhaus.cz/parkovani/) u vazební
věznice. Tam ale parkování pro někoho, kdo přijede do práce, stojí první hodinu
30 korun a následující hodiny 25 korun za hodinu. To by člověk musel dělat
nevím za kolik, aby se mu to vyplatilo,“ tvrdí budějovický Pirát Pavel Šramhauser.
Podle jeho slov se dlouho táhne i projekt nové sportovní haly s plánovaným
parkovacím domem. „Ruku v ruce s podceněným problémem parkování je
pak pohodlnost lidí a jejich neochota využívat více MHD,“ dodává.

Vedle záchytného
parkoviště v Jírovcově ulici chce město otevřít další tři velká záchytná
parkoviště. Budou u fotbalového stadionu Dynamo, u sportovní haly a na Dlouhé
louce. V prvních dvou případech si lidé zaplatí za první hodinu 5
korun, za další čtyři hodiny 10 korun a od 4 do 14 hodin vyjde parkování na 20
korun. U sportovní haly a na Dlouhé louce si lidé zaplatí za stejné časy 10, 20
a 40 korun.

Budějovický
magistrát se situaci pokouší alespoň částečně řešit zmiňovaným záchytným
parkovištěm v Jírovcově ulici, které je však dokončené zatím pouze z poloviny.
Odtud jezdí linka č.24 až na náměstí Přemysla Otakara II. a to dokonce pěší
zónou v Krajinské ulici. Cestující zatím jezdí touto linkou do konce roku zdarma,
dokud nepřivezou nové elektrobusy. První z nich by na této lince měly
jezdit od poloviny příštího roku. Linka jezdí každých deset minut v obou
směrech, z náměstí i ze záchytného parkoviště. Z náměstí elektrobusy
budou pak jezdit k vlakovému a autobusovému nádraží a
jedna linka se rozdělí na dvě. První bude směřovat k nemocnici a druhá do
Havlíčkovy kolonie, kde nahradí současnou linku číslo 12.

„Nechápu, proč ale [autobus](https://www.dpmcb.cz/download/transport_line_cs/1509465266_cs_24_namesti.pdf)
nezačíná jezdit již kolem 4:30 hodiny ranní, kdy se
dělníci potřebují dostat na další autobus a chodí na 5:30, 6:00. To pak mají
řešit jak? Navíc ten samý problém vidím u směn, které končí ve 22:00 hodin. Jak
se mají pak na parkoviště dostat, když jim poslední [autobus](https://www.dpmcb.cz/download/transport_line_cs/1509465266_cs_24_jirovcova.pdf)
odjíždí už ve 20.30 hodin,“ dodává Pavel Šramhauser.

**Jak to vidí Piráti?**

„Lidi
nechtějí jezdit MHD a město je tam nedokáže přitáhnout. Nechápu, proč nemůže v
pracovní dny platit zlevněné jízdné. Nejenže by klesly emise a lidem by se
dýchalo lépe, ale MHD by se více využívala a doprava ve městě by byla
svižnější. Další problém je, že se zavedly parkovací zóny, které navíc nefungují,
a nebyly zcela vyřešeny parkovací možnosti lidí, co za prací do Budějovic dojíždějí.
Jako problém vidím i to, že linku MHD 24 vedoucí na náměstí navrhoval člověk z
magistrátu, který si spoj ze záchytného parkoviště Jírovcova plánoval pouze
podle svých časových možností a nikoliv podle potřeb lidí, kteří dojíždí do Budějovic
třeba i na třísměnné směny,“ uzavírá Pavel Šramhauser.
